---
title: Tudatállapotok cigánylánya
draft: true
thumbnail: "img/cigi.png"
description: 
toc: false
date: 2023-03-28T11:10:00+07:00
categories:
  - "Logorrhea"
tags:
  - "HU"
---
Könnyűnek és egyértelműnek érzem a testem. Belefeledkezem a zenébe, jóleső gondolatok áramlataival vitetem magam. Nem várok magamtól semmit és másoktól sem. A megálmodott világ van olyan jó, mint a valódi; a valódi világ van olyan jó, mint a fantáziám. Szemlélődő gyengédséggel vagyok magam iránt. Képes vagyok megfelelő sebességgel haladni a rám váró dolgok irányába. Hiányzik ebből az állapotból a nyomor tombolása, az eksztázis feszítése – keresetlenül egyszerű hely ez.

Ez most az alap-tudatállapotom: nem gondoltam még írni róla, de talán érdemes. 

Elfáradtam nagyon, konkrét izommunkának érződik ez – lehet, csak az idő múlása teszi, és minden kapálózásom felesleges? Nem tudom – a szubjektív élményem, hogy machetével törtem magam előtt a dzsungelt, és most végre kikeveredtem. Már teljesen más tudatállapotban vagyok, mint egy órája. Ismét sikerült valahogy kivergődni az útvesztőből, egy időre.

Mikor kezdenek el ismétlődni az érzések? Szinte biztos, hogy nincs végtelen számú állapot, melyben létezhetnék, legalábbis van az állapotok között annyi megfigyelhető hasonlóság, hogy clusterekbe tömörült egységekként markánsan szétválaszthatóak legyenek. Egymástól jól megkülönböztethető lelkiállapotok ezek, a hozzájuk tartozó belső monológfolyam által esetenként közvetített, egyedi hangvételű lelki terrorral. Amikor másik adást hallgatok, jóformán hihetetlen és átélhetetlen az, ami az egyik állapotban tökéletesen realisztikusnak és relevánsnak hatott. Az élmény, ha nem is felidézhető, de írás által viszonylagosan konzerválható, akár egy álom.

Ugyanazokba az álmokba kerülök vissza újra és újra, ez a gyanúm. Szeretném megtanulni felismerni és azonosítani ezeket a csatornákat, hogy némi magabiztossággal a képzeteim arcába nevethessek, mikor ismét uralkodni próbálnak rajtam – amennyiben ez a tudás megszerezhető.

Szeretném megismerni a teret, ezt a furcsán csavart kürtöt, amiben világtalanul, esetlenül zuhanok, süvítek előre, szüntelenül számomra láthatatlan objektumokba ütközve, azokról egyre ügyesebben, de továbbra is feldúlt lélekkel visszapattanva, úton a megkérdőjelezhetetlen szétfoszlás felé. Szeretném megérteni, hogy miben állunk – hányadán, saját ostobaságunk által hányattatva.  