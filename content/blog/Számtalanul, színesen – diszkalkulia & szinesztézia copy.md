---
title: Számtalanul, színesen – diszkalkulia & szinesztézia
draft: 
thumbnail: "img/dys.jpg"
description: 
toc: false
date: 2023-03-27T11:10:00+07:00
categories:
  - "Konfabuláció"
tags:
  - "HU"
---
#### Milyen érzés diszkalkuliásnak lenni?

Képtelen vagyok megállapítani, hogy hányan vagyunk a szobában. Ahelyett, hogy hangosan és nagyon lassan, az ujjamon kezdeném el megszámolni a vendégeimet, találomra előveszek valamennyi tányért és evőeszközt, előre sejtve, hogy majd valószínűleg utólag kell kimagyarázom a felesleget vagy a deficitet. Természetesen nem arról van szó, hogy a freudi tudattalan elfojtások jegyében hiányolnék valakit, vagy meg akarnék szabadulni a jelenlévők egy részétől – ellenkezőleg, nagyon is kedvelem őket. Név szerint fel tudnám sorolni mindegyikőjüket, jó eséllyel a születésnapjaik dátumát is tudom. *Emberszámba* veszem őket, de számszerűsítésük gondot okoz.

Egy széles folyó partján állok a nyirkos éjszakában, a ködbe vesző túlpartot kémlelem, az átjutás azonban lehetetlen: hiányzik egy neurális híd, amin átsétálhatnék. Mások észrevétlenül kelnek át a saját hídjaikon, de ők nem én vagyok, és ez fájdalmasan nyilvánvaló. 

#### Milyen érzés szinesztéziásnak lenni?

7 x 7 = ? Két sápadt-indigó színű tornyot látok a szürkeségben, melyek az összeadás keresztségében (mellyel kicsit jobb barátságot ápolok) egy mattfehér karóvá és egy okkersárga székké szoktak változni. Jól tudom, hogy most ez nem fog működni, mégsem tudom elengedni ezt a látomást, folyton villódzik a tudatomban.
+, X, - és / kicsik és színtelenek, ezért többnyire nehéz őket számításba venni, az intenzív színérzetek elterelik róluk a figyelmem. Hétszerhét. *“Képzelj el hét krumplit, s ha ez megvan, képzeld el hétszer ezt a hét krumplit”* – tanácsolják, én azonban egyetlen hatalmas krumplit látok, amiből makroszkopikus komplexitású csíra nő, ennek pedig már végképp semmi értelme. 

{{< figure src="/x.png" width="13" class="center" alt="x" >}}

Rá kellett jönnöm, hogy valószínűleg egy aritmetikai műveletekre alapvetően alkalmatlan infrastruktúrát használok számoláskor, ami egészen ötletes megoldás megfelelő mentális modulok hiányában: a “módszer” pont annyit tud, amennyi a túléléshez szükséges. 

>*8 komoran barna, 6 émelyítően sütőtökszínű, 3 arcátlanul sárga, 2 egy türkiz lombok mögött rejtőző hattyú és így tovább. Az egyes numerikus karakterek az esetemben nem számérzetet vagy számfogalmat kódolnak, hiszen ez a technológia valamilyen okból nem áll rendelkezésre a diszkalkuliás agyban (vagy csak nagyon kezdetleges, sérült formában), így egyfajta kompenzációként színhangsúlyos vizuális érzetekre vetítettem rá az egyes szimbólumokat. Ezek állandó és élénk asszociációk, melyek a kognitív behangolódás kezdeti szakaszában rögzülhettek, természetesen tudatos irányítás nélkül.*

Nyilvánvaló azonban, hogy ez a struktúra nem bírja a terhelést, hiszen nem skálázható. Ebben a rendszerben a számok unikális létezőkként szerepelnek, egymástól teljesen független karakterek vagy atomizált univerzumok formájában, melyeket kizárólag az esetlegesség sodor egymás mellé. A számok közötti szekvenciális és hierarchikus összefüggések nehezen átélhetőek, **315** és **351** között nincs szívbemarkoló különbség, hiszen annyi történt, hogy Egyes átállt Ötös jobb (vagy bal?) oldalára (az iránytévesztésről és orientációs nehézségekről még lesz szó). Neurotipikus embereknél – talán, bár kifejezett kérésemre is csak kevesen nyilvánultak meg a témában – a *már meglévő* intuitív számérzethez kapcsolódik a szimbólum (9), mely annak előhívására szolgál. Esetemben azonban a számvakság következtében megfordult a folyamat, magához a szimbólumhoz (9) tetszőlegesen csatolódtak a részben a szám alakja által inspirált illetve tetszőleges, komplex esztétikai benyomások, mert ez volt az akkor elérhető legoptimálisabb differenciálási mód. 

Ugyanez a szinesztéziás architektúra azonban más területeken kifejezetten adaptív módon működik – az ABC színkódolt betűi a belőlük formált szavak hangzásával és gazdag jelentéstartományával karöltve olyan intenzív érzelmi élményt okoznak, ami lényegesen megkönnyíti a nyelvtanulást. Tekintve, hogy a nyelvben nincsenek klasszikus értelemben vett logikai összefüggések (a szóalakok arbitrárius módon társulnak a szemantikai egységekhez – azaz, a szó formájából nem lehet a jelentésére következtetni és vica versa), tanulásához remekül illeszkedik ez az asszociatív, összeérzékeléses kódolási módszer.

Felmerül a kérdés, hogy matemaikai ösztön hiányában, a szinesztéziás kapcsolásokon keresztül véghezvitt számolás vajon valódi számolás-e. Meglehet, hogy a szinesztéziás-diszkalkuliás semmiben sem különbözik a [kínai szoba gondolatkísérletben](https://hu.frwiki.wiki/wiki/Chambre_chinoise) szereplő operátortól, aki nem tud kínaiul, de képes a bemeneti és kimeneti értékeket sikeresen összekötve azt a látszatot kelteni, hogy mégis.

{{< figure src="/x.png" width="13" class="center" alt="x" >}}

### Felhasznált irodalom:

 * ["Numerikus képességek idegrendszeri alapjai"](https://hu.wikipedia.org/wiki/Numerikus_k%C3%A9pess%C3%A9gek_idegrendszeri_alapjai#:~:text=Az%20intrapariet%C3%A1lis%20sulcus%20(IPS)%20kiemelt%20szerepe,-Az%20intrapariet%C3%A1lis%20sulcus&text=Nemhum%C3%A1n%20eml%C5%91s%C3%B6kkel%20folytatott%20neurofiziol%C3%B3giai%2C%20illetve,ki%20a%20numerikus%20intelligencia%20m%C3%B6g%C3%B6tt.) (*Wikipedia*)
* Juhász Levente Zsolt: A szinesztézia pszichológiája (*2005, ELTE, doktori disszertáció*)
* Cytowic, Richard E. "Synesthesia and mapping of subjective sensory dimensions." Neurology 39.6 (1989): 849-850.

