---
title: SZEPARÁCIÓS SZORONGÁS - Kihangosított érzelmek /I.
draft: false
thumbnail: "img/cigi.png"
description: 
toc: false
date: 2024-07-12T11:10:00+07:00
categories:
  - "Kihangosított érzelmek"
tags:
  - "HU"
---


Korlátozott a kapacitás, ami a befogadásomra rendelkezésre áll. Nagyon kell vigyáznom, nehogy túltöltődjenek velem – de szórakoztatnom is kell a másikat, nem alakulhatok folyami kaviccsá. 

Szeretem, amikor egybenyitjuk a metakognitív mezőinket, közösen bonyolítunk és bogozunk, egymáshoz simulva, édesen. Egy idő után mégis beteges, felzaklató érzés: ezért. Sok lesz, inflálódik, elunod, ásítasz. Nincs kegyetlenebb élmény, mint csillogó szemekkel benne maradni egy gondolatmenetben, amit közösnek hittél – egyedül.

Az egyedül*lét* nem fenyegető: kiszámítható, puha, készséges.
Az egyedül-*maradás*: pokoli és gyakori.

Elég egy lapos pillantás, egy furcsán befejezett vagy befejezetlen mondat, egy praktikus okokkal magyarázható, szükségszerű elfordulás. Aludni kell – nem maradhatsz velem örökké ébren, ráadásul nekem is pihennem kéne. Ereszkedjen mindenki a saját álomvilágába, megkezdődhet a kivonulás a közösen kreált mentális térből. Itt vagy még? Félig: azaz nem. Rosszabb: ***mintha***. Lidérces fénnyel vibrál  mellettem az asztrál-tested a fizikai tokba zárva: érinthetetlen, mozdulatlan, jelzés-értékű. Szerethetném ezt az élményt is, de borsódzik a hátam. 

Trombitáló horkolásba kezdesz: egy határozott mozdulattal befogom azt az orrot, mely pár perce még a tiéd volt, mostanra személytelen, nyirkos, zsíros húsdarabbá változott;

kicsit vonaglasz, kell az az oxigén, kitéped magad a kezeim közül – befordulsz, csend.

Most kezdek sírni, hangtalanul, tehetetlenül. Folytatódom a könnyeimben. Keresek egy jelenlétet, ami nincs; egy ölelést, amihez nincs elég kar; figyelmet, amit magam sem tudnék megadni senkinek.  
