---
title: SZEPARÁCIÓS SZORONGÁS - Kihangosított érzelmek /I.
draft: true
thumbnail: "img/cigi.png"
description: 
toc: false
date: 2024-07-12T11:10:00+07:00
categories:
  - "Konfabuláció"
tags:
  - "HU"
---


Korlátozott és szűkös az a kapacitás, ami befogadásomra rendelkezésre áll. Nagyon kell vigyáznom, nehogy túltöltődjenek tőlem – de szórakoztatnom kell a másikat, nem lassulhatok folyami kaviccsá. 

Szeretem, amikor egybenyitjuk a metakognitív mezőinket, közösen bonyolítunk és bogozunk, egymáshoz simulva, édesen. Egy idő után mégis beteges, felzaklató érzés: ezért. Sok lesz, inflálódik, elunod, ásítasz. Nincs kegyetlenebb élmény, mint csillogó szemekkel benne maradni egy gondolatmenetben, amit közösnek hittél – egyedül.

Az egyedül*lét* nem fenyegető: kiszámítható, puha, készséges.
Az egyedül-*maradás*: pokoli és gyakori.

Elég egy lapos pillantás, egy furcsán befejezett vagy befejezetlen mondat, egy praktikus okokkal magyarázható, szükségszerű elfordulás. Aludni kell – nem maradhatsz velem örökké ébren, ráadásul nekem is pihennem kéne. Ereszkedjen mindenki a saját álomvilágába, megkezdődhet a kivonulás a közösen kreált mentális térből. Itt vagy még? Félig: azaz nem. Sőt, rosszabb: ***mintha***. Lidérces fénnyel vibrál  mellettem az asztrál-tested a fizikai tokban: érinthetetlen, mozdulatlan, jelzés-értékű. Szerethetném ezt az élményt is, de borsódzik a hátam. Trombitáló horkolásba kezdesz: egy határozott mozdulattal befogom azt az orrot, mely pár perce még a tiéd volt, mostanra személytelen, nyirkos, zsíros húsdarabbá változott;
kicsit vonaglasz, kell az az oxigén, kitéped magad a kezeim közül – befordulsz, csend.

Most kezdek sírni, hangtalanul, tehetetlenül. Folytatódom a könnyeimben. Keresek egy jelenlétet, ami nincs; egy ölelést, amihez nincs elég kar; figyelmet, amit magam sem tudnék megadni senkinek.  

#### PASSZÍV AGRESSZIÓ

Nem tudok aludni. Szintén nem tudok a nem kívánt tényekből felocsúdni, és van ebben talán valamiféle halálfélelem is – nem bízom abban, hogy folytatódom álmomban.
4:17. Jó lenne végre letenni önmagam.

Haragtól lüktet a halántékom, a két állkapcsom szorosan egymásra zár. *Kis fasszopó.* Ébren nem gyűlölhetek, álmomban nem tudok – így az álmatlanság indusztriális zónájában kell megélnem ezt a kellemetlen létfunkciót.

Mindenkit megvetek. Látom a szánalmas, szarrágó kis stratégiákat, a szépelgő ego-masszázsokat, az ordas léthazugságokat. A sajátjaimat is. Tenyészik bennem valami, ami végtelenül káros, gonosz, s aminek megzabolázásából áll lényegében az életem. Gyűlölni immorális. *’Szent Zsuzsanna’* röhögött arcon a jófej terapeutám, illedelmesen vele nevettem. Ja, ez bizonyára alapvetően egy nárcisztikus trip, azt gondolni egyrészt, hogy a világot kockára tevő, gigantikus erejű gyűlölet lakozik a lelkemben, amit rejtegetni kellene, másrészt pedig a nevetséges feltételezés, hogy egyáltalán képes volnék egy ilyen erőnek gátat szabni, ha létezne. 

És mégis, mi a faszt kezdjek ezzel az elektromos töltéssel, ami ráadásul az igazság pózában tetszeleg. Őszentsége ő-szintesége, a rojális megmondó mondókája. Ez a köcsög itt egy négy éves érzelmi nívóján ragadt, gusztustalan parazitaként tombol a köré felhúzott Truman Show-ban. Az a köcsög is mit basztat folyamatosan, nincs ennek élete? Mi az istenért kell ennek is a véremet szívnia? Ez a másik köcsög meg azt élvezi, ha káosz van körülötte, ha nyervoghat és sajnáltathatja magát, jajszegényén, jajénáldozat, lusta kis geci, gyermeteg fosbimbó. A sokadik köcsög meg egy kamuházasságban biodíszlet, s azt várta volna tőlem is, hogy az legyek, nem sikerült, levertek, mint egy parasztlázadást, primitív, ostoba barmok, az ilyeneknek tutira nem kéne gyerek. A két kezüket összetehették volna, hogy kölykük voltam. De tényleg, én jó gyerek voltam.

Én tényleg jó gyerek voltam…

*Mégis köcsög lettem.*	

(De még bármi lehetek.)
(Ha nagy leszek.)

#### BASELINE

Könnyűnek és egyértelműnek érzem a testem. Belefeledkezem a zenébe, jóleső gondolatok áramlataival vitetem magam. Nem várok magamtól semmit és másoktól sem. A megálmodott világ van olyan jó, mint a valódi; a valódi világ van olyan jó, mint a fantáziám. Szemlélődő gyengédséggel vagyok magam iránt. Képes vagyok megfelelő sebességgel haladni a rám váró dolgok irányába. Hiányzik ebből az állapotból a nyomor tombolása, az eksztázis feszítése – keresetlenül egyszerű hely ez.

Mikor kezdenek el ismétlődni az érzések? Szinte biztos, hogy nincs végtelen számú állapot, melyben létezhetnék, legalábbis van az állapotok között annyi megfigyelhető hasonlóság, hogy clusterekbe tömörült egységekként markánsan szétválaszthatóak legyenek. Egymástól jól megkülönböztethető lelkiállapotok ezek, a hozzájuk tartozó belső monológfolyam által esetenként közvetített, egyedi hangvételű lelki terrorral. Amikor másik adást hallgatok, jóformán hihetetlen és átélhetetlen az, ami az egyik állapotban tökéletesen realisztikusnak és relevánsnak hatott. Az élmény, ha nem is felidézhető, de írás által viszonylagosan konzerválható, akár egy álom.

Ugyanazokba az álmokba kerülök vissza újra és újra, ez a gyanúm. Szeretném megtanulni felismerni és azonosítani ezeket a csatornákat, hogy némi magabiztossággal a képzeteim arcába nevethessek, mikor ismét uralkodni próbálnak rajtam – amennyiben ez a tudás megszerezhető.

Szeretném megismerni a teret, ezt a furcsán csavart kürtöt, amiben világtalanul, esetlenül zuhanok, süvítek előre, szüntelenül számomra láthatatlan objektumokba ütközve, azokról egyre ügyesebben, de továbbra is feldúlt lélekkel visszapattanva, úton a megkérdőjelezhetetlen szertefoszlás felé. 