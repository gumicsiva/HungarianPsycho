---
title: Ami megerősít, az meg is ölhet
draft: 
thumbnail: "img/tapaszt.jpg"
description: 
toc: false
date: 2023-02-01T11:10:00+07:00
categories:
  - "Észosztás"
tags:
  - "HU"
---

B. F. Skinner, a Harvard pszichológus professzora rendkívüli módon unta a jutalomfalat-gyártást, melyre viszont igen nagy szükség volt, hiszen laboratóriumában kiéheztetett galambok és rágcsálók sora várta a pedálok és gombok nyomogatásáért járó pozitív megerősítést. Az ehhez szükséges pasztillák előállítása egy Skinner által sajátkezűleg, egy környékbeli gyógyszerész berendezésének mintájára készített géppel történt. A folyamatról a következőket írja:

*“Lassú és gyötrelmes procedúra volt. A nyolc patkány a fejenként napi százdarabos pasztillafogyasztásával könnyedén felélte a legyártott adagot. Egy szép szombat délután nekiláttam, hogy felmérjem a pasztilla-készleteket, s az elemi aritmetika néhány alapvető tételének segítségével arra a következtetésre jutottam, hogy ha csak nem töltöm a délután hátralévő részét tablettagyártással, a készletek legkésőbb hétfő reggel fél tizenegyig ki fognak merülni. […] Ez vezetett ahhoz, hogy […] megkérdezzem magamtól: miért is kellene **minden egyes** gombnyomást jutalommal megerősítenem? Úgy döntöttem, hogy csak percenként egy válaszreakciót fogok jutalmazni, s a többit megerősítés nélkül hagyom. Ez két eredményhez vezetett: a) a pasztillakészletek szinte a végtelenségig kitartottak b) mindegyik patkány stabil válaszadási hajlandóságot mutatott."* [^1]

[^1]: Skinner, B. F. (1956). A case history in scientific method. American Psychologist, 11(5), 221–233. https://doi.org/10.1037/h0047662

Így kezdődött el az a munka, melyre sok modernkori – többek között motivációval, függőséggel, játékszenvedéllyel és mentális betegségekkel foglalkozó – kutatás is épül. Skinner a fenti idézetben periodikus megerősítés-ként írja le, a kortárs szakirodalomban VI/VR reinforcement schedule (változó intervallumos és változó arányú megerősítési rendszer) néven hivatkoznak rá, de sokan *intermittent reinforcement* [^2] néven ismerik. 

[^2]: A továbbiakban az egyszerűség kedvéért az *intermittent reinforcement* kifejezést fogom használni annak ellenére, hogy sem a terminus pontos eredetét nem sikerült tisztáznom, sem megbízható forrásból származó egzakt definíciót nem találtam hozzá (leszámítva taláne ezt: https://dictionary.apa.org/variable-ratio-schedule). Mégis ezt tartom a leghatékonyabb megoldásnak, hiszen ez talán a laikusok körében legelterjedtebb ide köthető kifejezés.

A középagyi dopaminsejtek aktivitása fontos szerepet játszik a jutalommal kapcsolatos *arousal* (izgatottság érzés) és az ebből fakadó, a jutalom megszerzésére irányuló viselkedés kialakulásának és fenntartásának folyamatában. A dopaminkísérleteknek köszönhetően kiderült, hogy az izgalmi állapot a jutalom tényleges megszerzését megelőzően, az anticipációs (jutalomra való várakozás) szakaszban közel azonos vagy magasabb, mint a jutalom megszerzésének pillanatában, majd azt követően – amennyiben egy kiszámítható megerősítési rendszerről van szó – gyors hanyatlásnak indul. Amennyiben kiszámíthatatlan megerősítési rendszerben történik mindez, a válaszreakció tartósabb, nem esik vissza azonnal. [^3] 

[^3]: *„Ratio schedules engender high rates of responding, more or less uniform under VR, consisting of a post-reinforcement pause or break followed by a run of high rate responding under FR.”* – Killeen PR, Posadas-Sanchez D, Johansen EB, Thrailkill EA. Progressive ratio schedules of reinforcement. J Exp Psychol Anim Behav Process. 2009 Jan;35(1):35-50. doi: 10.1037/a0012497. Erratum in: J Exp Psychol Anim Behav Process. 2009 Apr;35(2):152. PMID: 19159161; PMCID: PMC2806234.

Megvizsgálták azt is,[^4] hogy milyen szintű izgalmat vált ki a kilátásba helyezett pozitív megerősítés annak függvényében, hogy az mekkora valószínűséggel fog bekövetkezni. A kísérletben részt vevő majmokat arra kondicionálták, hogy képesek legyenek megkülönböztetni öt markánsan eltérő probabilitási szintet, ezt követően vizsgálták a jutalmat előre jelző ingerre adott reakciójukat. Az alábbi sematikus ábrán szemléltetném az eredményt *(kizárólag tájékoztató jellegű ábra, pontos mérési adatokért a tanulmányt javaslom megtekinteni)*:

[^4]: Fiorillo CD, Tobler PN, Schultz W. Discrete coding of reward probability and uncertainty by dopamine neurons. Science. 2003 Mar 21;299(5614):1898-902. doi: 10.1126/science.1077349. PMID: 12649484.

{{< figure src="/stat.jpg" width="300" height="200" class="center" alt="stat" >}}

A dopaminsejtek folyamatos aktivitási szintjét (sustained activity) mérve a kutatók arra jutottak, hogy ez az 50%-os valószínűségi szintnél (mely értelemszerűen a legbizonytalanabb kimenetelű régió) a legmagasabb és legstabilabb. *Olyannyira, hogy csaknem teljesen független attól, hogy a pozitív megerősítés bekövetkezik-e, vagy elmarad.* 
> A kísérleti majmok lankadatlan, feszült eufóriában várják, hogy mikor lesz szerencséjük. Ez a valószínűségi szint az igazi *sweet spot*: a „vagy igen, vagy nem” kecsegtető állapota, a levegőben perdülő pénzérme, a félig lekapart sorsjegy, a pörgő rulettkerék várakozással teli pillanatai. A 25% és 75% körüli értékekhez társuló helyzetek már túl sok vagy túl kevés bizonyosságot rejtenek ahhoz, hogy ekkora izgalmat váltsanak ki, így a neurális reakció is valamivel lagymatagabb. A haranggörbe két lábánál – a 0% és 100% esetében – az abszolút IGEN és abszolút NEM földjén már síri csönd és teljes érdektelenség honol. Ami garantált, az épp annyira értéktelen, mint ami teljesen kizárható.

A jutalom elvárt és tényleges mértéke közötti pozitív eltérés (reward prediction error)[^5] különlegesen magas aktivitást indukál, azaz a vártnál nagyobb mennyiségben és minőségben, ill. nem várt időpontban érkező jutalomra adott dopaminsejt-reakció mindennél erősebb.

[^5]: Schultz W. Dopamine reward prediction error coding. Dialogues Clin Neurosci. 2016 Mar;18(1):23-32. doi: 10.31887/DCNS.2016.18.1/wschultz. PMID: 27069377; PMCID: PMC4826767.

#### Lehetséges magyarázat és kiutak 

Nüansznyi a különbség a mérgező párkapcsolatokban vergődők, az agymosott irodai rabszolgák és a megfelelően kondicionált laboratóriumi patkányok között. A jutalom reményében felszabaduló dopamin hasonlóan modulálja mindhármójuk viselkedését, függetlenül a konkrét élethelyzettől és állatrendszertani besorolástól. A kétes eséllyel érkező bónuszban, fizetésemelésben vagy előléptetésben bízó alkalmazott szintén nála hatalmasabb neurokémiai folyamatok által hajtva csapkodja kicsiny rágcsáló mancsaival az elé tett billentyűzetet.

{{< figure src="/x.png" width="13" class="center" alt="x" >}}

Minden alkalommal, mikor a szeretőd minden előjel nélkül elutasít téged, csak hogy kicsit később ugyanennyire meglepő módon nyájasan közeledjen feléd; ha váratlanul kirobbanó aggresszióval büntet vagy bizonytalanságban tart, szakít veled, majd újra visszakönyörgi magát a kegyeidbe: (feltehetően) ösztönösen az *intermittent reinforcement* stratégiáját játssza ki ellened. Ennek a manipulációs módszernek a lényege, hogy pszichológiai függést alakítson ki benned az általa önkényesen és szeszélyes időközönként adagolt “jutalom” iránt. Természetesen ez nem működhet egy pre-kondicionáló szakasz nélkül, melyet konyhanyelven *“love-bombing”*-nak (szeretettel bombázás) neveznek. Ennek során az áldozat rendszeresen és a vártnál nagyobb adagokban kapja a dopaminergikus izgalmakat kiváltó pozitív megerősítést, ami tehát lényegében nem más, mint egy FR/FI (fix arányú vagy intervallumú) megerősítési program. Ez a tanulási szakasz (melynek során kódolódik a jutalom szubjektív értéke) a későbbiekben nem ismétlődik meg, innentől a már említett (a)periodikus szakasz kezdődik, ahol a megerősítés hol elmarad, hol nem. Te pedig szakadatlanul csipkeded csőröddel az eléd tett jelzőgombot, vagy kétségbeesetten nyomkodod a pedált – attól függően, hogy éppen milyen állat vagy.

{{< figure src="/x.png" width="13" class="center" alt="x" >}}

Miért van, hogy a megjósolhatatlan kimenetelű szituációk váltják ki a legintenzívebb dopaminergikus reakciókat? Miért vonzó, ami kiszámíthatatlan? Miért maradunk benne azokban a helyzetekben, melyek ámítanak és gyötörnek?

A fent említett tanulmány megkísérel magyarázatot adni arra, hogy vajon mi okozhatja ezt a látszólagos anomáliát. Feltételezésük szerint a bizonytalanság figyelemfelhívó jelzésértékkel bír az organizmus számára. Ha nem vagyunk benne biztosak, hogy mi fog történni, az – természetes tanulási környezetekben – egy adaptív tapasztalatszerzési lehetőség: elképzelhető, hogy az egyed bizonytalansága a rendelkezésre álló prediktorok és információk hiányából fakad, így a magas dopaminaktivációs szint kellő lendületbe hozza az agy tanulási mechanizmusait ahhoz, hogy megértse, mi hiányzik a teljes képhez. Mivel feltételezhető, hogy van mit tanulni a helyzetből s ily módon a jövőbeli bizonytalanság mérsékelhető, az organizmus több energiát szentel a bizonytalan körülmények között történő empirikus tanulásra.

Mi van akkor azonban, ha nincs semmiféle levonható tanulság? Amikor a vagyigen-vagynem mechanizmust önkényesen használják ellenünk, egy mesterséges terepet kreálva, melyben a szabályok folyton változnak? Sőt, talán az esélyeinkről elhitetett információk is hamisak, lehet, hogy nem is nyerhetünk?

Az eddigiek alapján tehát megállapíthatjuk, hogy a kelepce felállításához és fenntartásához alapvetően két faktor jelenléte szükséges: 

**1.)** a jutalomszerzés (vélt vagy tényleges) 50%-os probabilitási rátája, 

**2.)** a jutalom (vélt vagy ténylegesen) magas értéke. 

Bármi legyen is az a pozitív kimenettel áltató körülmény, mely gúzsba köt, legalább részben egészen biztosan ezen a két pilléren nyugszik mérgező vonzereje. Ebből következik, hogy a helyzet hatástalanításához a *bizonytalanság kiiktatásával*, és/vagy a *jutalom devalválásával* kerülhetünk közelebb. Ez utóbbi valószínűleg nehezebben kivitelezhető, hiszen az, hogy mi tesz egy jutalmat értékessé, rendkívül komplex és nagyrészt szubjektív eredetű kérdés. Közrejátszik a meghatározásában, hogy deprivációs szakaszban érkezik-e (ha éhesek vagyunk, a száraz kiflivég is felértékelődik), váratlan mennyiségben/minőségben kapjuk-e, mennyire hamar kapjuk meg és így tovább. A bizonytalanság kiiktatása talán valamivel könnyebben elérhető, hiszen ha felismerjük és elfogadjuk, hogy az 50%-os sikerrel aktív részvételre csábító szcenárióban a siker tényleges valószínűsége az alacsonyab probabilitási szintek irányába konvergál, a bizonytalansági faktor – némi csalódás és szívfájdalom árán ugyan, de – kiküszöbölhető. 